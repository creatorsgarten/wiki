:::lead
วิธีที่เร็วที่สุดในการสร้างความเชี่ยวชาญ เครือข่าย และ second brain (คลังความรู้ส่วนตัว) ของคุณ
:::

เนื้อหาต่อไปนี้แปลจากบทความ [Learn In Public](https://www.swyx.io/learn-in-public/) โดย [Shawn Wang](https://www.swyx.io/)

<div style="padding: 1rem; background-color: #F5F5F5;">

# เรียนแล้วแชร์

## วิธีที่เร็วที่สุดในการเรียนรู้

ถ้ามันจะมีกฎเหล็กสักข้อ ก็คงเป็นข้อนี้แหละที่สำคัญที่สุด กฎข้อนี้เลยมาก่อนข้ออื่นๆ ที่ก็ต่อยอดมาจากกฎข้อนี้ทั้งนั้น

คุณคงรู้อยู่แล้วว่าการเรียนรู้ไม่มีวันสิ้นสุด แต่คนส่วนใหญ่กลับเลือก “เรียนแบบเงียบๆ” คือเรียนอะไรแล้วก็เอามากอดไว้กับตัว แต่ก็ไม่ได้สร้างอะไรขึ้นมาเอง ซึ่งมันก็ไม่ได้ผิดอะไรนะ แต่ในบทความนี้เรากำลังพูดถึงการเข้าไปอยู่ในกลุ่มท็อป 20% โดยสิ่งที่คุณทำ **คือการสร้างนิสัย “ปล่อยของ” ปล่อยสิ่งที่เรียนรู้ออกมา**:

- เขียนบล็อก เขียน tutorial (บทความสอน) หรือทำ cheatsheet (โพยสรุปเนื้อหา)
- ไปพูดตามงาน meetup หรือ conference
- ถาม-ตอบ ในเว็บแบบ Stack Overflow หรือ Reddit (แนะนำว่าให้หลีกเลี่ยง Slack หรือ Discord เพราะเนื้อหาในนั้นมันไม่เปิดเผยต่อสาธารณะ)
- ทำวิดีโอขึ้นเว็บ YouTube หรือสตรีมขึ้นเว็บ Twitch
- เริ่มสร้าง newsletter (จดหมายข่าว) ของตัวเอง
- วาดการ์ตูน ([ผู้คนชื่นชอบ](https://code-cartoons.com/)[การอ่านการ์ตูน](https://wizardzines.com/)[จะตาย](https://arkwright.github.io/scaling-react-server-side-rendering.html)!)

ไม่ว่าคุณจะถนัดหรือไม่ถนัดอะไร จริงๆ สิ่งที่ต้องทำนั้นง่ายมาก**คือการสร้างในสิ่งที่คุณหวังว่าจะเจอมันเร็วกว่านี้**ตอนที่คุณเรียนรู้เรื่องพวกนั้นอยู่ แล้วก็อย่าไปสนใจยอดปรบมือ ยอดรีทวิต ยอดดาว หรือยอดอัพโหวต — ให้ลองคิดว่ากำลังอธิบายให้ตัวเองเมื่อ 3 เดือนที่แล้วฟังก็พอ ผมเองก็เขียนบล็อกเกี่ยวกับงาน dev เกือบทุกวัน โดยที่เขียนไปก็ไม่ได้หวังให้ใครมาอ่านหรอกนอกจากตัวเอง

รู้ไหมว่าจริงๆ แล้วสิ่งสำคัญคืออะไร? มันไม่ได้เกี่ยวกับการทำให้คนทั้งโลกเห็นคอนเทนต์ของคุณ (ถ้าทำได้ก็ดีนะ เอาเป็นว่าถ้าดังแล้วอย่าลืมผมล่ะ) แต่เชื่อเถอะว่า _เหนือสิ่งอื่นใด_ คนที่จะได้รับประโยชน์ที่สุดจากการที่คุณพยายามช่วยเหลือตัวเองในอดีต ก็คือตัวคุณในอนาคตนั่นแหละ แต่ถ้าคนอื่นได้ประโยชน์ไปด้วย นั่นก็ถือว่าเป็นกำไรไป

คิดว่าแค่นี้พอแล้วเหรอ? ยังไม่หมดนะ:

- ดูวิดีโอสอนเขียนโค้ดแล้วชอบใจ? ลองติดต่อคนพูด/คนสอนเพื่อขอบคุณ แล้วถามคำถามดูสิ
- สร้าง pull request ไปช่วยพัฒนา library ที่คุณใช้
- ลองสร้าง library ของตัวเองดู ถึงจะไม่มีใครใช้ก็เถอะ
- **ลองลอกเลียนแบบสิ่งที่คุณชอบ โดยสร้างมันขึ้นมาใหม่ตั้งแต่ต้น เพื่อดูว่ามันทำงานยังไง**
- จัด workshop
- ไปร่วมงาน conference แล้วสรุปสิ่งที่เรียนรู้

ถ้าคุณเบื่อกับการสร้างอะไรที่ใช้ได้ครั้งเดียว ให้ลองสร้างฐานความรู้ที่มันต่อยอดไปได้เรื่อยๆ Open Source คลังความรู้ของคุณสู่สาธารณะ! (["Open Source Your Knowledge!"](https://www.swyx.io/ideas/?filter=open%20source%20your&show=Talk)) _ในทุกๆ ขั้นตอนระหว่างทาง: บันทึกสิ่งที่คุณทำ และปัญหาที่คุณแก้ได้_

หัวข้อย่อยใต้กฎข้อนี้คือ: **พยายามทำให้ดีที่สุด แต่อย่าไปกังวลถ้าทำผิดพลาดซ้ำแล้วซ้ำเล่า** ถ้าคุณรู้สึกไม่มั่นใจว่านี่ตนเองรู้จริงหรือเปล่า รู้สึกเหมือนตัวเองเป็น imposter นั่นแหละดีแล้ว แสดงว่าคุณกำลังผลักดันตัวเอง อย่าคิดว่าตัวเองรู้ทุกอย่าง แต่พยายามทำให้เต็มที่ แล้วปล่อยให้อินเทอร์เน็ตคอยแก้ไขเวลาที่คุณทำผิดพลาด (ซึ่งต้องมีบ้างแหละ) แสดงออกไปเลยว่าเรายังเป็นมือใหม่อยู่

**มีคนบอกว่าคุณห่วย?** ดีแล้ว คุณก็เห็นด้วยกับเขา และขอให้เขาอธิบายอย่างละเอียดไปเลยว่าห่วยตรงไหนบ้าง คุณแค่อยากรู้สึกดีหรืออยากจะเก่งจริงๆ กันแน่ล่ะ? คุณไม่จำเป็นต้องไปเถียงหรือเก็บมาเป็นอารมณ์ แค่กลับไปแล้วพิสูจน์ให้เห็นว่าพวกเขาคิดผิดก็พอ แต่แน่นอนว่าถ้าพวกเขาพูดจาไม่ดีหรือใช้คำพูดหยาบคายใส่ ก็บล็อกมันไปเลย

ได้บอกไปรึยังนะว่าการสอนคือวิธีเรียนรู้ที่ดีที่สุด? **ลองพูดไปด้วยตอนเขียนโค้ดดูสิ** มันอาจจะกดดันหน่อย และผมเองก็ไม่ได้ทำบ่อยนัก แต่เวลาที่ผมสัมภาษณ์งาน ครั้งที่ผมทำได้ดีที่สุดคือครั้งที่ผมเผลอพูดเหมือนตอนสอนคนอื่น แทนที่จะพยายามพิสูจน์ตัวเองอย่างเอาเป็นเอาตาย เราเป็นสัตว์สังคม เราดูออกว่าใครมีความมั่นใจ และใครกำลังสิ้นหวัง

ถึงจุดหนึ่งคุณจะเริ่มมีผู้สนับสนุนคอยช่วยเหลือคุณเอง ถ้าคุณเป็นผู้ที่กระหายอยากเรียนรู้ตัวจริง คนเราจะมองออก และคนเหล่านั้นก็จะอยากช่วยเหลือคุณ คุณไม่ต้องไปบอกเขานะ แต่พวกเขากลายเป็นพี่เลี้ยงของคุณไปแล้วล่ะ **สิ่งที่สำคัญมากคือ:** รับโอกาสที่พวกเขามอบให้ ([["Pick Up What They Put Down"]]) คิดซะว่าพวกเขากำลังเสนอเควสให้คุณทำ เมื่อไหร่ที่พวกเขาพูดว่า "มีใครอยากช่วยเรื่อง \_\_\_\_ บ้าง?" คุณต้องเป็นเด็กแถวหน้าสุดที่ยกมือรอตั้งแต่พวกเขายังไม่ทันถามจบ พวกเขาที่ว่าอาจเป็น senior engineer อาจเป็นบุคลากรที่เป็นที่ต้องการตัวมากที่สุดในวงการเทคโนโลยี พวกเขาจะสละเวลามาคุยกับคุณแบบตัวต่อตัวถ้าคุณช่วยเหลืองานเขา (บอกเลยว่าพวกเขามีงานให้ช่วยตลอดแหละ) ซึ่งคุณไม่มีทางหาซื้ออะไรแบบนี้ได้หรอก พวกเขาจะเต็มใจสอนคุณฟรีๆ คนส่วนใหญ่มองไม่เห็นโอกาสนี้ตรงหน้า แต่โชคดีที่นั่นไม่ใช่คุณ

คุณอาจสงสัยว่า "ในเมื่อมี junior dev ตั้งเยอะแยะ ทำไมพวกเขาต้องมาช่วยดันหลังเราด้วย?"

**ก็เพราะว่าคุณ "Learn in Public" ยังไงล่ะ** การสอนคุณ ก็เหมือนกับการสอนคนอื่นๆ ไปด้วยในตัว คุณคือ “เครื่องขยายเสียง” ของพวกเขา และที่สำคัญ คุณมีสิ่งหนึ่งที่พวกเขาไม่มี นั่นคือ “มุมมองของมือใหม่” เริ่มเข้าใจรึยังว่ามันทำงานยังไง?

สักวันหนึ่ง ผู้คนจะเริ่มขอความช่วยเหลือจากคุณ เพราะเห็นสิ่งต่างๆ ที่คุณเผยแพร่ออกไป รู้ไหมว่า 80% ของนักพัฒนาซอฟต์แวร์นั้นเป็น "มนุษย์ล่องหน" พวกเขาไม่เขียน ไม่พูด ไม่แสดงตัวตนในวงสนทนาสาธารณะด้านเทคโนโลยี แต่คุณไม่ใช่ คุณทำสิ่งเหล่านั้น คุณต้องเป็นผู้เชี่ยวชาญแน่ๆ เลยใช่ไหม? ไม่ต้องไปบอกพวกเขานะว่าไม่ใช่ ตอบคำถามให้ดีที่สุดเท่าที่คุณจะทำได้ และถ้าคุณติดขัดหรือทำผิดพลาด ก็ส่งต่อให้พี่เลี้ยงของคุณช่วยจัดการ

แล้วสักวันหนึ่งก็จะถึงวันที่คุณไม่ต้องพึ่งพี่เลี้ยงอีกต่อไป คุณจะแก้ปัญหาทุกอย่างได้ด้วยตัวเอง แต่คุณก็ยังคงสร้างสรรค์ และเผยแพร่คอนเทนต์ต่อไป เข้าใจรึยังว่ามันทำงานยังไง?

จงเรียนแล้วแชร์ 

ปล. สุดท้ายแล้ว พวกเขาจะอยากจ่ายเงินให้คุณเพื่อแลกกับความช่วยเหลือของคุณด้วย มากกว่าที่คุณคิดไว้เยอะ

</div>
